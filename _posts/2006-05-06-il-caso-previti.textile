--- 
layout: post
title: Il caso Previti
tags: 
- corruzione
- giustizia
- "liberta"

---
<p>La sentenza che ha condannato Cesare Previti a 6 anni di carcere non ha alcunché di speciale; è una sentenza come tante, una sentenza che non deve scandalizzare, nè far gioire. Un cittadino della Repubblica, macchiatosi di alcuni reati, è stato giudicato e condannato, la realtà dei fatti è questa, punto.</p>

<p>Ciò nonostante, gli esponenti della Casa delle Libertà si lanciano in  fantasiose difese (di Previti) e astiose accuse (nei confronti della magistratura) riuscendo alla fine in un teatrino che scandalizza quanto il colpevole silenzio dei leader dell'Unione, troppo occupati a spaventarsi delle possibili reazioni alle (<em>manipolazioni delle</em>) loro reazioni.</p>

<p>Senza dubbio, quello del politico non è un mestiere facile, ma di contro non lo è neppure quello dell'elettore, troppo disorientato e tradito da rappresentanti irresponsabili o troppo codardi. Forse, ormai, il problema della precarietà del lavoro si è trasferito anche agli elettori, facendoci diventare tutti dei precari dei nostri stessi interessi; siamo elettori giusto per il mese che precede le elezioni e poi, per il resto, non lo siamo più, dimenticandoci dei nostri diritti e dei nostri doveri.</p>

<p>Accade così che faccende come quella di Previti possono essere ignorate o completamente travisate, poiché dopo l'undici aprile ci hanno licenziati, dopo quella data non siamo stati più ritenuti abili alla politica.</p><p>Ricordiamocelo: Previti è stato condannato a 6 anni per corruzione di giudici nella vicenda della causa tra IMI e SIR. Previti è stato riconosciuto colpevole, il tutto attraverso un regolare procedimento (3 gradi di giudizio). Non c'è alcuna politica di mezzo in tutto questo, i fatti sono stati commessi ben prima che il caro avvocato romano scendesse in politica, e così pure le indagini a carico.</p><p>La realtà che si ha sotto gli occhi guardando la TV è sconfortante: nei programmi televisivi non si parla del caso Previti, oppure se ne parla solo ed esclusivamente a suo favore. Nessuna voce contraria, nessuna voce fuori dal coro. </p>

<p>Ogni giorno milioni di italiani, italiani (<em>auto-?</em>)licenziati dalla politica dopo il voto, vengono bombardati con il messaggio di un Previti innocente, di un Previti accusato e condannato ingiustamente. Il risultato di questa manovra è scontato: l'avvocatuccio si trasformerà come per incanto in un agnellino, vittima di un caso di malagiustizia.</p>

<p>In tutto questo L'Unione tace. La paura delle ritorsioni mediatiche è tanta, così tacciono; hanno già avuto l'esperienza delle dichiarazioni di Bertinotti su <em>Mediaset</em>. Parlando si rischia di perder voti! Meglio lasciare che questi facciano il bello ed il cattivo tempo, piuttosto che essere civili e responsabili. Complimenti.</p>

<p>Comunque si legga la questione, un dato è certo: il contratto dell'elettore è scaduto e non sappiamo se e quando verrà rinnovato. Che razza di società civile si può costruire in questo modo?</p>
