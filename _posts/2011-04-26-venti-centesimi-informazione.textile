---
layout: post
title: "Venti centesimi d'informazione"
description: "Ecco perché ho iniziato a leggere 20centesimi... tutto nasce da un dispetto, quello del sindaco di Lecce"
date: 2011-04-26 16:08:44
tags:
- informazione
- lecce
- 20centesimi
---
!/files/20centesimi.jpg!

p. Se ripenso a come ho iniziato a leggere _20Centesimi_, non posso fare a meno di sorridere, perché tutto è iniziato da un _dispetto_.

p. Alcune settimane fa, infatti, il sindaco di Lecce si è arrogato il diritto di far sparire il quotidiano in questione dalla rassegna stampa comunale, ritenendolo a suo giudizio troppo _fazioso_. Inutile dire che la cosa mi ha incuriosito e, visto che non lo conoscevo essendo mancato dal Salento per un po' di tempo, ho iniziato a leggerlo di straforo, un po' su Internet, un po' dove lo trovavo.

p. C'è da premettere che alcuni anni fa mi ero ripromesso di non acquistare più giornali, convinto che questi mezzi di comunicazione vengano principalmente utilizzati come strumenti per stuprare la realtà, piegandola agli interessi del caso.

p. Ho fatto una prima eccezione per "Il Fatto Quotidiano":http://www.ilfattoquotidiano.it e devo dire che ne vado soddisfatto, visto che incarna, almeno in parte, la mia idea di ciò che deve essere l'informazione: un severo controllore della politica, dei suoi atti, dei suoi indirizzi; capace di puntare il dito, capace di non fare differenze tra le parti politiche, capace di stimolare l'opinione pubblica con dati esclusivi.

p. Dopo alcune settimane di prova, _20Centesimi_ mi ha convinto ed è diventato la seconda eccezione; nel pur limitato spazio a disposizione, il giornale offre un'informazione chiara, capace di stimolare sia a destra che a sinistra, con un occhio attento alla Rete e ad i suoi fenomeni.

p. La situazione mi ha dato anche la possibilità di riflettere sul rapporto disturbato che alcuni politici hanno con l'informazione, specie quando non dice le cose che a loro piacciono. In questo modo, tutti i giornali si potrebbero trasformare in _faziosi_, ma alla fine la cosa importante è che gli articoli sgraditi ci siano, perché spesso possono servire a far aprire gli occhi.

p. A questo punto, non posso non comunicare il mio _grazie_ al sindaco di Lecce, poiché, senza il suo provvidenziale _dispetto_, non avrei trovato lo stimolo per leggere _20Centesimi_ e scoprire che è un giornale di qualità, fatto da ragazzi (e non) come me che lavorano divertendosi.
