---
layout: post
title: "Scomparire da Palazzo Carafa 2.0"
date: 2011-05-01 23:12:38
description: "20Centesimi vola sul web, così ecco i miei '2 centesimi' per la redazione, affinché il giornale continui con il suo stile di fare informazione"
image: "http://homodigitalis.delleside.org/files/20centesimi.jpg"
tags:
- lecce
- 20centesimi
- paolo perrone
---
!/files/20centesimi.jpg!

p. "Appena qualche giorno fa":/2011/04/26/venti-centesimi-informazione.html mi sono divertito a spiegare come ho iniziato a leggere il quotidiano leccese "20Centesimi":http://www.20centesimi.it e, quasi a farmi dispetto, poco dopo scopro che i nostri eroi si trasferiscono per intero sul web.

p. Inutile dire che, da buon pigro con pedigree, apprezzo dannatamente la cosa: potrò gustare i pezzi direttamente sul mio portatile o su qualunque altro dispositivo connesso e dovunque io sia. Non voglio esagerare, ma qualche giorno fa sono stato distante da Lecce, centinaia di chilometri lontano dalla mia edicola di fiducia e 20Centesimi mi è mancato.

p. La carta, però, è sempre la carta.

p. Non che non apprezzi la tecnologia, tutt'altro visto che mi da lavoro, ma apprezzo anche la _non-tecnologia_ ed i piaceri che ne derivano e privarmi di quello che avevo _riapprezzato_ nello sfogliare un giornale un po' mi dispiace. Dal punto di vista del _contatto con il giornale_, la situazione è sottile, è un po' come se si dicesse ad un fumatore di smettere di fumare, perché d'ora in poi potrà mettere nel naso un filtro che aggiunge l'aroma di tabacco all'aria che respira.

p. Fatto sta che il giornale trasloca e continuerò sicuramente a leggerlo, apprezzando la possibilità di commentare, apprezzando la nuova libertà con cui i giornalisti (non più sottoposti alle rigide regole dell'impaginazione cartacea) scriveranno i loro pezzi, apprezzando i nuovi contenuti multimediali che affiancheranno quelli testuali.

p. A 20Centesimi, quindi, va il mio augurio di buon lavoro e per farlo voglio dare un suggerimento alla redazione.

p. Se ripenso a come ho iniziato a leggere il giornale, mi rendo conto che la chiave di tutto è stata l'involontaria pubblicità fornità dal Sindaco di Lecce, che estromise il giornale dalla rassegna stampa comunale, ritenendolo troppo _fazioso_; così eccomi a proporre qualcosa di simile, ma in versione _2.0_. 

p. Sono sicuro che, anche se _trasmetterete_ dal web, continuerete ad essere _faziosi_ agli occhi del primo cittadino, così, perché non fargli arrivare il suggerimento di estromettervi dalle pagine accessibili dai computer del comune di Lecce?

p. La strategia funziona, ve lo assicuro. Pensate per un attimo al ritorno pubblicitario che il blog di Beppe Grillo ha avuto nel 2006, quando è stato "bannato" dai siti accessibili in Eni. Bene, lo stesso boom di contatti potrebbe toccare anche a voi, magari con numeri un po' più piccoli, ma non credo che questo sarebbe un problema.

p. Il mio suggerimento, pertanto, è quello di continuare ad essere _faziosi_, o magari esserlo ancora più di prima, agli occhi del caro Sindaco e contemporaneamente fargli arrivare l'idea di inibire l'accesso al vostro sito dalle postazioni del comune.

p. C'è ancora un anno di tempo e, pur di farvi un dispetto, potrebbe cascarci di nuovo. Secondo me ce la potete fare.
