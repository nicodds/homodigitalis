---
layout: post
date: 2011-05-04 01:53:47
title: "Decalogo dell'elettore"
description: "Come non scegliere il proprio candidato, ovvero le mie istruzioni per un voto catastrofico"
tags:
- elezioni
- voto
- politica
---


<a href="http://www.flickr.com/photos/chelseaaaaaa/3564365301/" title="Untitled by ChelseaM., on Flickr"><img src="http://farm4.static.flickr.com/3379/3564365301_f90cd3787f.jpg" width="333" height="500" alt=""></a>

p. Con l'avvicinarsi dell'appuntamento elettorale del 15 e 16 Maggio 2011, mi pongo sempre più spesso il problema di come individuare un "_candidato votabile_".

p. L'impresa, come può facilmente immaginare chi non vota alla cieca, è piuttosto ardua e credo sia universalmente considerata una materia da inquadrare più nel settore delle arti, che in quello delle scienze. La domanda che mi pongo è: esiste un metodo oggettivo per capire se un politico sia degno del mio voto?

p. Dal mio punto di vista, la risposta è NO.

p. Comprendere il perché della mia idea è piuttosto semplice, poiché va di pari passo con l'agire umano: alcune persone hanno un'innata capacità nel dissimulare la propria natura; l'errore, pertanto, è sempre dietro l'angolo.

p. Assodato che non esiste la possibilità di riconoscere un "candidato buono", possiamo rovesciare il punto di vista ed andare alla ricerca dei "candidati cattivi"? 

p. Qui sono possibilista.

p. Pur ammettendo anche in questo caso la possibilità di uno sbaglio, mi sembra fattibile la strategia di individuare alcuni degli elementi distintivi di un politico da evitare. In questo modo potremo ridurre le persone tra cui scegliere ed aumentare la probabilità che il nostro voto vada ad una persona che se lo merita.

p. Per questo motivo ho pensato ad un po' di dettagli rivelatori che potrebbero aiutare altri come me a scegliere, cercando di dare una, seppur minima, spiegazione.

# *Diffidare di chi ripete troppo spesso il pronome io*: è un segnale che indica che quella persona mette sè stesso al centro di tutto, mentre un politico dovrebbe mettere gli altri al centro del mondo.
# *Diffidare di chi fa molte promesse*: una brava persona tende a farne quante meno possibile, poiché si pone il problema di doverle mantenere.
# *Diffidare di chi fa ragionamenti lunghi e zeppi di paroloni*: probabilmente lo fa per non farsi capire o per non dire alcunché.
# *Diffidare di chi non risponde alle domande che gli vengono fatte*: chi si comporta in questo modo o non ha sentito la domanda, quindi non sa ascoltare, o non ha il coraggio di dire/ammettere qualcosa, cosa grave per un politico.
# *Diffidare di chi si mostra come un decisionista*: le decisioni che riguardano la collettività sono una cosa seria e vanno affrontate in maniera ragionata, democratica e piuttosto lunga (temporalmente), chi ha una soluzione pronta subito ha, probabilmente, qualcuno da favorire.
# *Diffidare di chi ricorre spesso alle parole di altri nei suoi discorsi*: probabilmente ha idee così deboli da doverle riforzare con le parole altrui.
# *Diffidare di chi legge i propri discorsi*: probabilmente quello che legge non è farina del suo sacco e se uno non sa nemmeno tenere un discorso... siamo proprio alla frutta. Attenzione, dal mio punto di vista ritengo sia invece accettabile che una persona appunti su un foglio alcuni concetti da esprimere se poi continui enucleandoli a braccio.
# *Diffidare di chi non usa Internet*: la politica è cambiamento, innovazione e, se un politico non è riuscito a stare al passo con i tempi, difficilmente riuscirà a cambiare o innovare qualcosa.
# *Diffidare di chi non è in contatto costante con la propria gente*: un politico che non cerca di sentire gli umori dei propri elettori è un politico che non si preoccupa dei propri elettori e quindi non agirà in loro favore.
# *Diffidare di chi pronuncia molti slogan*: chi agisce in questo modo cerca di parlare alla pancia degli elettori, quindi probabilmente si ha a che fare con un populista.

p. L'elenco appena presentato non intende essere completo, né infallibile. Nella mia esperienza, non è sufficiente che una persona ricada in uno solo dei casi presentati, diciamo che occorre evitarli quando i casi che calzano sono maggiori/uguali a 3, diversamente occorre concedere il beneficio del dubbio.

p. Sono curioso di sapere se altre persone hanno notato ulteriori caratteristiche da controllare e per questo aspetto di leggere eventuali commenti; magari questa lista potrebbe essere ampliata e mantenuta aggiornata, come strumento per il voto ragionato.

PS: Come bonus, aggiungo che occorre *diffidare di chi alza l'indice in aria mentre parla*, ma non chiedetemi il perché, non l'ho ancora capito!
